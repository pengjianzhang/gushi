# 2022

### 1. 长干曲四首（其一） by 唐崔颢(hao 四)

君家何处住 妾住在横塘

停船暂借问 或恐是同乡

全文：

    君家何处住 妾住在横塘 停船暂借问 或恐是同乡
    家临九江水 来去九江侧 同是长干人 自小不相识
    下渚多风浪 莲舟渐觉稀 那能不相待 独自逆潮归
    三江潮水急 五湖风浪涌 由来花性轻 莫畏莲舟重

### 2. 庭中有奇树（节选） by 汉 无名氏 @《古诗十九首》

庭中有奇树 绿叶发华滋

攀条折其荣 将以遗所思

全文：

    庭中有奇树 绿叶发华滋
    攀条折其荣 将以遗所思
    馨香盈怀袖 路远莫致之
    此物何足贵 但感别经时


### 3. 出塞二首(其一) by 唐 王昌龄

秦时明月汉时关 万里长征人未还

但使龙城飞将在 不教胡马度阴山


### 4. 迢迢牵牛星(节选)  by 汉 无名氏 @《古诗十九首》

迢迢牵牛星 皎皎河汉女

河汉清且浅 相去复几许

全文：

    迢迢牵牛星 皎皎河汉女
    纤纤擢素手 札札弄机杼
    终日不成章 泣涕零如雨
    河汉清且浅 相去复几许
    盈盈一水间 脉脉不得语

### 5. 江南(可采莲) by 汉 无名氏 @《乐府诗集》

江南可采莲 莲叶何田田

鱼戏莲叶间

鱼戏莲叶东 鱼戏莲叶西

鱼戏莲叶南 鱼戏莲叶北

### 6. 望月怀远（节选）by 唐 张九龄

海上生明月 天涯共此时

全文：

    海上生明月 天涯共此时
    情人怨遥夜 竟夕起相思
    灭烛怜光满 披衣觉露滋
    不堪盈手赠 还寝梦佳期

### 7. 绝句四首(其一)  by 唐 杜甫

两个黄鹂鸣翠柳 一行白鹭上青天

窗含西岭千秋雪 门泊东吴万里船

### 8. 黄鹤楼送孟浩然之广陵 by 唐 李白

故人西辞黄鹤楼 烟花三月下扬州

孤帆远影碧空尽 唯见长江天际流

### 9. 赠汪伦 by 唐 李白

李白乘舟将欲行 忽闻岸上踏歌声

桃花潭水深千尺 不及汪伦送我情

### 10. 早发白帝城 by 唐 李白

朝辞白帝彩云间 千里江陵一日还

两岸猿声啼不住 轻舟已过万重山

### 11. 春晓 by 唐 孟浩然

春眠不觉晓 处处闻啼鸟

夜来风雨声 花落知多少

### 12. 暮江吟 by 唐 白居易

一道残阳铺水中 半江瑟瑟半江红

可怜九月初三夜 露似真珠月似弓

### 13. 悯农二首(其二) by 唐 李绅

锄禾日当午 汗滴禾下土

谁知盘中餐 粒粒皆辛苦

全文：

    其一
    春种一粒粟 秋收万颗子
    四海无闲田 农夫犹饿死

    其二
    锄禾日当午 汗滴禾下土
    谁知盘中餐 粒粒皆辛苦

### 14. 夜宿山寺 by 唐 李白

危楼高百尺 手可摘星辰

不敢高声语 恐惊天上人

### 15. 静夜思 by 唐 李白

床前明月光 疑是地上霜

举头望明月 低头思故乡

### 16. 咏鹅 by 唐 骆宾王

鹅鹅鹅     曲项向天歌

白毛浮绿水 红掌拨清波

### 17. 画 by 唐 王维

远看山有色 近听水无声

春去花还在 人来鸟不惊

### 18. 寻隐者不遇 by 贾岛

松下问童子 言师采药去

只在此山中 云深不知处

### 19. 登鹳雀楼 by 唐 王之涣

白日依山尽 黄河入海流

欲穷千里目 更上一层楼

### 20. 江南逢李龟年 by 唐杜甫

正是江南好风景，落花时节又逢君

全文：

    岐王宅里寻常见，崔九堂前几度闻。

    正是江南好风景，落花时节又逢君。

### 21. 望庐山瀑布 by 唐 李白

日照香炉生紫烟 遥看瀑布挂前川

飞流直下三千尺 疑是银河落九天

### 22. 春夜喜雨 by 唐 杜甫

好雨知时节 当春乃发生

随风潜入夜 润物细无声

野径云俱黑 江船火独明

晓看红湿处 花重锦官城

### 23. 江上渔者 by 宋 范仲淹

江上往来人 但爱鲈鱼美

君看一叶舟 出没风波里

### 24. 月夜忆舍弟 by 唐 杜甫

露从今夜白，月是故乡明。

全文：

    戍鼓断人行，边秋一雁声。

    露从今夜白，月是故乡明。

    有弟皆分散，无家问死生。

    寄书长不达，况乃未休兵。

### 25. 清明 by 唐? 杜牧?

清明时节雨纷纷 路上行人欲断魂

借问酒家何处有 牧童遥指杏花村

### 26. 桃花源记 by 东晋 陶渊明

晋太元中，武陵人捕鱼为业。缘溪行，忘路之远近。忽逢桃花林，夹岸数百步，中无杂树，芳草鲜美，落英缤纷，渔人甚异之。复前行，欲穷其林。

林尽水源，便得一山，山有小口，仿佛若有光。便舍船，从口入。初极狭，才通人。复行数十步，豁然开朗。土地平旷，屋舍俨然，有良田美池桑竹之属。阡陌交通，鸡犬相闻。其中往来种作，男女衣着，悉如外人。黄发垂髫，并怡然自乐。

见渔人，乃大惊，问所从来。具答之。便要还家，设酒杀鸡作食。村中闻有此人，咸来问讯。自云先世避秦时乱，率妻子邑人来此绝境，不复出焉，遂与外人间隔。问今是何世，乃不知有汉，无论魏晋。此人一一为具言所闻，皆叹惋。余人各复延至其家，皆出酒食。停数日，辞去。此中人语云：“不足为外人道也。”

既出，得其船，便扶向路，处处志之。及郡下，诣太守，说如此。太守即遣人随其往，寻向所志，遂迷，不复得路。

南阳刘子骥，高尚士也，闻之，欣然规往。未果，寻病终，后遂无问津者。

### 27. 敕勒歌 by 南北朝 无名氏 @《乐府诗集》

天苍苍 野茫茫 风吹草低见牛羊

全文：

    敕勒川 阴山下
    天似穹庐 笼盖四野
    天苍苍 野茫茫 风吹草低见牛羊

### 28. 江雪 by 唐 柳宗元

千山鸟飞绝 万径人踪灭

孤舟蓑笠翁 独钓寒江雪

### 29. 春夜喜雨 by 唐 杜甫

好雨知时节，当春乃发生。

随风潜入夜，润物细无声。

全文：

    好雨知时节，当春乃发生。

    随风潜入夜，润物细无声。

    野径云俱黑，江船火独明。

    晓看红湿处，花重锦官城。

### 30. 登高 by 唐 杜甫

风急天高猿啸哀，渚清沙白鸟飞回。

无边落木萧萧下，不尽长江滚滚来。

万里悲秋常作客，百年多病独登台。

艰难苦恨繁霜鬓，潦倒新停浊酒杯。

### 31. 赋得古原草送别(节选) by 唐 白居易

离离原上草 一岁一枯荣

野火烧不尽 春风吹又生

全文：
    离离原上草 一岁一枯荣
    野火烧不尽 春风吹又生
    远芳侵古道 晴翠接荒城
    又送王孙去 萋萋满别情

### 32. 山行 by 唐 杜牧

远上寒山石径斜 白云生(深)处有人家

停车坐爱枫林晚 霜叶红于二月花

### 33. 梅花 by 宋 王安石

墙角数枝梅 凌寒独自开

遥知不是雪 为有暗香来

### 34. 村居 by 清 高鼎

草长莺飞二月天 拂堤杨柳醉春烟

儿童散学归来早 忙趁东风放纸鸢

### 35. 咏柳 by 唐 贺知章

碧玉妆成一树高 万条垂下绿丝绦

不知细叶谁裁出 二月春风似剪刀

### 36. 晓出净慈寺送林子方 by 宋 杨万里

毕竟西湖六月中 风光不与四时同

接天莲叶无穷碧 映日荷花别样红

### 37. 望天门山 by 唐 李白

天门中断楚江开 碧水东流至此回

两岸青山相对出 孤帆一片日边来

### 38.  九月九日忆山东兄弟 by 唐 王维

独在异乡为异客 每逢佳节倍思亲

遥知兄弟登高处 遍插茱萸少一人

### 39. 题西林壁 by 宋 苏轼

横看成岭侧成峰 远近高低各不同

不识庐山真面目 只缘身在此山中

### 40. 凉州词 by 唐 王翰

葡萄美酒夜光杯 欲饮琵琶马上催

醉卧沙场君莫笑 古来征战几人回

### 41. 游子吟 by 唐 孟郊

慈母手中线 游子身上衣

临行密密缝 意恐迟迟归

谁言寸草心 报得三春晖

### 42. 凉州词二首(其一) by 唐 王之涣

黄河远上白云间 一片孤城万仞山

羌笛何须怨杨柳 春风不度玉门关

### 43. 江南春 by 唐 杜牧

千里莺啼绿映红 水村山郭酒旗风

南朝四百八十寺 多少楼台烟雨中

### 44. 回乡偶书 by 唐 贺知章

少小离家老大回 乡音无改鬓毛衰

儿童相见不相识 笑问客从何处来

### 45.  十五夜望月 by 唐 王建

中庭地白树栖鸦 冷露无声湿桂花

今夜月明人尽望 不知秋思落谁家

## 46. 马诗二十三首(其五) by 唐 李贺

大漠沙如雪 燕山月似钩

何当金络脑 快走踏清秋

### 47. 送元二使安西 by 唐 王维

渭城朝雨浥轻尘 客舍青青柳色新

劝君更尽一杯酒 西出阳关无故人

### 48. 泊船瓜洲 by 宋 王安石

京口瓜洲一水间 钟山只隔数重山

春风又绿江南岸 明月何时照我还

### 49. 归园田居·其一 by 东晋 陶渊明

方宅十余亩，草屋八九间。

狗吠深巷中，鸡鸣桑树颠。


全文：

    少无适俗韵，性本爱丘山。

    误落尘网中，一去三十年。

    羁鸟恋旧林，池鱼思故渊。

    开荒南野际，守拙归园田。

    方宅十余亩，草屋八九间。

    榆柳荫后檐，桃李罗堂前。

    暧暧远人村，依依墟里烟。

    狗吠深巷中，鸡鸣桑树颠。

    户庭无尘杂，虚室有余闲。

    久在樊笼里，复得返自然。

### 50. 杂诗·其一 by 东晋陶渊明

盛年不重来 一日难再晨

及时当勉励 岁月不待人

全文：

    人生无根蒂，飘如陌上尘。

    分散逐风转，此已非常身。

    落地为兄弟，何必骨肉亲！

    得欢当作乐，斗酒聚比邻。

    盛年不重来，一日难再晨。

    及时当勉励，岁月不待人。

### 51. 归去来兮辞 by 东晋 陶渊明

    舟遥遥以轻飏 风飘飘而吹衣

    问征夫以前路 恨晨光之熹微

全文：

    归去来兮，田园将芜胡不归？既自以心为形役，奚惆怅而独悲？悟已往之不谏，知来者之可追。实迷途其未远，觉今是而昨非。舟遥遥以轻飏，风飘飘而吹衣。问征夫以前路，恨晨光之熹微。

    乃瞻衡宇，载欣载奔。僮仆欢迎，稚子候门。三径就荒，松菊犹存。携幼入室，有酒盈樽。引壶觞以自酌，眄庭柯以怡颜。倚南窗以寄傲，审容膝之易安。园日涉以成趣，门虽设而常关。策扶老以流憩，时矫首而遐观。云无心以出岫，鸟倦飞而知还。景翳翳以将入，抚孤松而盘桓。

    归去来兮，请息交以绝游。世与我而相违，复驾言兮焉求？悦亲戚之情话，乐琴书以消忧。农人告余以春及，将有事于西畴。或命巾车，或棹孤舟。既窈窕以寻壑，亦崎岖而经丘。木欣欣以向荣，泉涓涓而始流。善万物之得时，感吾生之行休。

    已矣乎！寓形宇内复几时？曷不委心任去留？胡为乎遑遑欲何之？富贵非吾愿，帝乡不可期。怀良辰以孤往，或植杖而耘耔。登东皋以舒啸，临清流而赋诗。聊乘化以归尽，乐夫天命复奚疑！

### 52. 饮酒·其五 by 东晋 陶渊明

采菊东篱下，悠然见南山。

山气日夕佳，飞鸟相与还。


全文：

    结庐在人境，而无车马喧。

    问君何能尔？心远地自偏。

    采菊东篱下，悠然见南山。

    山气日夕佳，飞鸟相与还。

    此中有真意，欲辨已忘言。

### 53. 兰亭集序 by 东晋 王羲之

此地有崇山峻岭，茂林修竹；又有清流激湍，映带左右。

是日也，天朗气清，惠风和畅。

全文：

    永和九年，岁在癸丑，暮春之初，会于会稽山阴之兰亭，修禊事也。群贤毕至，少长咸集。此地有崇山峻岭，茂林修竹；又有清流激湍，映带左右，引以为流觞曲水，列坐其次。虽无丝竹管弦之盛，一觞一咏，亦足以畅叙幽情。

    是日也，天朗气清，惠风和畅。仰观宇宙之大，俯察品类之盛，所以游目骋怀，足以极视听之娱，信可乐也。

    夫人之相与，俯仰一世，或取诸怀抱，悟言一室之内；或因寄所托，放浪形骸之外。虽趣舍万殊，静躁不同，当其欣于所遇，暂得于己，快然自足，不知老之将至。及其所之既倦，情随事迁，感慨系之矣。向之所欣，俯仰之间，已为陈迹，犹不能不以之兴怀。况修短随化，终期于尽。古人云：“死生亦大矣。”岂不痛哉！(趣 一作：曲)

    每览昔人兴感之由，若合一契，未尝不临文嗟悼，不能喻之于怀。固知一死生为虚诞，齐彭殇为妄作。后之视今，亦犹今之视昔。悲夫！故列叙时人，录其所述，虽世殊事异，所以兴怀，其致一也。后之览者，亦将有感于斯文。

### 54. 将进酒 by 唐 李白

黄河之水天上来，奔流到海不复回。

高堂明镜悲白发，朝如青丝暮成雪。

全文：

    君不见，黄河之水天上来，奔流到海不复回。

    君不见，高堂明镜悲白发，朝如青丝暮成雪。

    人生得意须尽欢，莫使金樽空对月。

    天生我材必有用，千金散尽还复来。

    烹羊宰牛且为乐，会须一饮三百杯。

    岑夫子，丹丘生，将进酒，杯莫停。

    与君歌一曲，请君为我倾耳听。

    钟鼓馔玉不足贵，但愿长醉不复醒。

    古来圣贤皆寂寞，惟有饮者留其名。

    陈王昔时宴平乐，斗酒十千恣欢谑。

    主人何为言少钱，径须沽取对君酌。

    五花马，千金裘，呼儿将出换美酒，与尔同销万古愁。

### 55. 望岳 by 唐 杜甫

会当凌绝顶，一览众山小.

全文：

    岱宗夫如何？齐鲁青未了。

    造化钟神秀，阴阳割昏晓。

    荡胸生曾云，决眦入归鸟。

    会当凌绝顶，一览众山小。

### 56. 春望 唐 杜甫

国破山河在，城春草木深。

感时花溅泪，恨别鸟惊心。

全文：

    国破山河在，城春草木深。

    感时花溅泪，恨别鸟惊心。

    烽火连三月，家书抵万金。

    白头搔更短，浑欲不胜簪。


### 57. 登岳阳楼 by 唐 杜甫

昔闻洞庭水，今上岳阳楼。

吴楚东南坼，乾坤日夜浮。

全文：

    昔闻洞庭水，今上岳阳楼。

    吴楚东南坼，乾坤日夜浮。

    亲朋无一字，老病有孤舟。

    戎马关山北，凭轩涕泗流。

### 58. 旅夜书怀 by 唐 杜甫

细草微风岸，危樯独夜舟。

星垂平野阔，月涌大江流。

全文：

    细草微风岸，危樯独夜舟。

    星垂平野阔，月涌大江流。

    名岂文章著，官应老病休。

    飘飘何所似，天地一沙鸥。


### 59. 秋兴八首（其一）by 唐 杜甫

玉露凋伤枫树林，巫山巫峡气萧森。

江间波浪兼天涌，塞上风云接地阴。

全文：

    玉露凋伤枫树林，巫山巫峡气萧森。

    江间波浪兼天涌，塞上风云接地阴。

    丛菊两开他日泪，孤舟一系故园心。

    寒衣处处催刀尺，白帝城高急暮砧。


### 60. 赠卫八处士 by 唐 杜甫

人生不相见，动如参与商。

今夕复何夕，共此灯烛光。

全文：

    人生不相见，动如参与商。

    今夕复何夕，共此灯烛光。

    少壮能几时，鬓发各已苍。

    访旧半为鬼，惊呼热中肠。

    焉知二十载，重上君子堂。

    昔别君未婚，儿女忽成行。

    怡然敬父执，问我来何方。

    问答乃未已，驱儿罗酒浆。

    夜雨剪春韭，新炊间黄粱。

    主称会面难，一举累十觞。

    十觞亦不醉，感子故意长。

    明日隔山岳，世事两茫茫。

### 61. 赠花卿 by 唐 杜甫

锦城丝管日纷纷，半入江风半入云。

此曲只应天上有，人间能得几回闻。


### 62. 江畔独步寻花七绝句(其一) by 唐 杜甫

黄四娘家花满蹊，千朵万朵压枝低。

全文：

    黄四娘家花满蹊，千朵万朵压枝低。

    留连戏蝶时时舞，自在娇莺恰恰啼。

### 63. 琵琶行(节选) by 唐 白居易

浔阳江头夜送客，枫叶荻花秋瑟瑟。

忽闻水上琵琶声，主人忘归客不发。

全文：

    浔阳江头夜送客，枫叶荻花秋瑟瑟。

    主人下马客在船，举酒欲饮无管弦。

    醉不成欢惨将别，别时茫茫江浸月。

    忽闻水上琵琶声，主人忘归客不发。

    寻声暗问弹者谁，琵琶声停欲语迟。

    移船相近邀相见，添酒回灯重开宴。

    千呼万唤始出来，犹抱琵琶半遮面。

    转轴拨弦三两声，未成曲调先有情。

    弦弦掩抑声声思，似诉平生不得志。

    低眉信手续续弹，说尽心中无限事。

    轻拢慢捻抹复挑，初为《霓裳》后《六幺》。

    大弦嘈嘈如急雨，小弦切切如私语。

    嘈嘈切切错杂弹，大珠小珠落玉盘。

    间关莺语花底滑，幽咽泉流冰下难。

    冰泉冷涩弦凝绝，凝绝不通声暂歇。

    别有幽愁暗恨生，此时无声胜有声。

    银瓶乍破水浆迸，铁骑突出刀枪鸣。

    曲终收拨当心画，四弦一声如裂帛。

    东船西舫悄无言，唯见江心秋月白。

    沉吟放拨插弦中，整顿衣裳起敛容。

    自言本是京城女，家在虾蟆陵下住。

    十三学得琵琶成，名属教坊第一部。

    曲罢曾教善才服，妆成每被秋娘妒。

    五陵年少争缠头，一曲红绡不知数。

    钿头银篦击节碎，血色罗裙翻酒污。

    今年欢笑复明年，秋月春风等闲度。

    弟走从军阿姨死，暮去朝来颜色故。

    门前冷落鞍马稀，老大嫁作商人妇。

    商人重利轻别离，前月浮梁买茶去。

    去来江口守空船，绕船月明江水寒。

    夜深忽梦少年事，梦啼妆泪红阑干。

    我闻琵琶已叹息，又闻此语重唧唧。

    同是天涯沦落人，相逢何必曾相识！

    我从去年辞帝京，谪居卧病浔阳城。

    浔阳地僻无音乐，终岁不闻丝竹声。

    住近湓江地低湿，黄芦苦竹绕宅生。

    其间旦暮闻何物？杜鹃啼血猿哀鸣。

    春江花朝秋月夜，往往取酒还独倾。

    岂无山歌与村笛，呕哑嘲哳难为听。

    今夜闻君琵琶语，如听仙乐耳暂明。

    莫辞更坐弹一曲，为君翻作《琵琶行》。

    感我此言良久立，却坐促弦弦转急。

    凄凄不似向前声，满座重闻皆掩泣。

    座中泣下谁最多？江州司马青衫湿。

### 64. 长恨歌(节选) by 唐 白居易

上穷碧落下黄泉，两处茫茫皆不见。

忽闻海上有仙山，山在虚无缥缈间。

在天愿作比翼鸟，在地愿为连理枝。

天长地久有时尽，此恨绵绵无绝期。


全文：

    汉皇重色思倾国，御宇多年求不得。

    杨家有女初长成，养在深闺人未识。

    天生丽质难自弃，一朝选在君王侧。

    回眸一笑百媚生，六宫粉黛无颜色。

    春寒赐浴华清池，温泉水滑洗凝脂。

    侍儿扶起娇无力，始是新承恩泽时。

    云鬓花颜金步摇，芙蓉帐暖度春宵。

    春宵苦短日高起，从此君王不早朝。

    承欢侍宴无闲暇，春从春游夜专夜。

    后宫佳丽三千人，三千宠爱在一身。

    金屋妆成娇侍夜，玉楼宴罢醉和春。

    姊妹弟兄皆列土，可怜光彩生门户。

    遂令天下父母心，不重生男重生女。

    骊宫高处入青云，仙乐风飘处处闻。

    缓歌慢舞凝丝竹，尽日君王看不足。

    渔阳鼙鼓动地来，惊破霓裳羽衣曲。

    九重城阙烟尘生，千乘万骑西南行。

    翠华摇摇行复止，西出都门百余里。

    六军不发无奈何，宛转蛾眉马前死。

    花钿委地无人收，翠翘金雀玉搔头。

    君王掩面救不得，回看血泪相和流。

    黄埃散漫风萧索，云栈萦纡登剑阁。

    峨嵋山下少人行，旌旗无光日色薄。

    蜀江水碧蜀山青，圣主朝朝暮暮情。

    行宫见月伤心色，夜雨闻铃肠断声。

    天旋地转回龙驭，到此踌躇不能去。

    马嵬坡下泥土中，不见玉颜空死处。

    君臣相顾尽沾衣，东望都门信马归。

    归来池苑皆依旧，太液芙蓉未央柳。

    芙蓉如面柳如眉，对此如何不泪垂？

    春风桃李花开日，秋雨梧桐叶落时。

    西宫南内多秋草，落叶满阶红不扫。

    梨园弟子白发新，椒房阿监青娥老。

    夕殿萤飞思悄然，孤灯挑尽未成眠。

    迟迟钟鼓初长夜，耿耿星河欲曙天。

    鸳鸯瓦冷霜华重，翡翠衾寒谁与共？

    悠悠生死别经年，魂魄不曾来入梦。


    临邛道士鸿都客，能以精诚致魂魄。

    为感君王辗转思，遂教方士殷勤觅。

    排空驭气奔如电，升天入地求之遍。

    上穷碧落下黄泉，两处茫茫皆不见。

    忽闻海上有仙山，山在虚无缥缈间。

    楼阁玲珑五云起，其中绰约多仙子。

    中有一人字太真，雪肤花貌参差是。

    金阙西厢叩玉扃，转教小玉报双成。

    闻道汉家天子使，九华帐里梦魂惊。

    揽衣推枕起徘徊，珠箔银屏迤逦开。

    云鬓半偏新睡觉，花冠不整下堂来。


    风吹仙袂飘飖举，犹似霓裳羽衣舞。

    玉容寂寞泪阑干，梨花一枝春带雨。

    含情凝睇谢君王，一别音容两渺茫。

    昭阳殿里恩爱绝，蓬莱宫中日月长。

    回头下望人寰处，不见长安见尘雾。

    惟将旧物表深情，钿合金钗寄将去。

    钗留一股合一扇，钗擘黄金合分钿。

    但令心似金钿坚，天上人间会相见。


    临别殷勤重寄词，词中有誓两心知。

    七月七日长生殿，夜半无人私语时。

    在天愿作比翼鸟，在地愿为连理枝。

    天长地久有时尽，此恨绵绵无绝期。


### 65. 孔雀东南飞(节选) by 汉

孔雀东南飞，五里一徘徊。

东西植松柏，左右种梧桐。枝枝相覆盖，叶叶相交通。

中有双飞鸟，自名为鸳鸯。仰头相向鸣，夜夜达五更。

### 66. 日出东南隅(节选) by 汉

日出东南隅，照我秦氏楼。秦氏有好女，自名为罗敷。

全文：

    日出东南隅，照我秦氏楼。秦氏有好女，自名为罗敷。罗敷喜蚕桑，采桑城南隅。青丝为笼系，桂枝为笼钩。头上倭堕髻，耳中明月珠。缃绮为下裙，紫绮为上襦。行者见罗敷，下担捋髭须。少年见罗敷，脱帽著帩头。耕者忘其犁，锄者忘其锄。来归相怨怒，但坐观罗敷。(喜蚕桑 一作：善蚕桑)

    使君从南来，五马立踟蹰。使君遣吏往，问是谁家姝？“秦氏有好女，自名为罗敷。”“罗敷年几何？”“二十尚不足，十五颇有余”。使君谢罗敷：“宁可共载不？”罗敷前致辞：“使君一何愚！使君自有妇，罗敷自有夫！”

    “东方千余骑，夫婿居上头。何用识夫婿？白马从骊驹，青丝系马尾，黄金络马头；腰中鹿卢剑，可值千万余。十五府小吏，二十朝大夫，三十侍中郎，四十专城居。为人洁白皙，鬑鬑颇有须。盈盈公府步，冉冉府中趋。坐中数千人，皆言夫婿殊。”

